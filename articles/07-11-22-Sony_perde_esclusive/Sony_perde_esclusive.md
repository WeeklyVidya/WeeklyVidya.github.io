# Le console Sony stanno perdendo esclusive?

## Non proprio, ma...

---

### Premessa 
Negli ultimi due anni, tutti noi appassionati di videogiochi, *consolari e non*, abbiamo assistito ad un vero e proprio fenomeno di ***“migrazione”*** dei videogiochi da una piattaforma all’altra. Mi riferisco ad alcuni titoli, prima <u>esclusivi</u> per PS4 e adesso divenuti multipiattaforma. Ad esempio, **Death Stranding**, annunciato come esclusiva PS4 e poi arrivato un anno dopo su sistemi Windows. Un altro esempio più recente? La saga di **Persona**, con P3P, P4G e P5R, dapprima trio esclusivo Sony, adesso disponibile su PC e, dopo il **Nintendo Direct** dello scorso 28 giugno, confermato anche per Nintendo Switch. Tutto molto bello (in *teoria*), ma perché sta accadendo? Dobbiamo preoccuparci che le console rimarranno senza esclusive e il tutto si ridurrà ad acquistare l’hardware più performante o meno costoso? **Assolutamente no!**  

Il passaggio di un videogioco da una piattaforma all’altra non deve spaventare, anzi! Per **titoli di vecchia data**, che girano ormai su sistemi vecchi e non più supportati, questo passaggio li aiuta a rimanere “attivi” nel tempo. Questo passaggio di solito prima avveniva da generazioni di console ormai “old” a quelle della “next gen”. Le console Sony fino ai primi modelli FAT della PS3 erano retrocompatibili con le generazioni di Play Station precedenti, per poi spostarsi, con le nuove versioni slim, sulla vendita digitale dei giochi old gen (proponendo quindi ai videogiocatori di riacquistare lo stesso gioco, nonostante si avesse disponibile già la copia fisica originale). Nintendo, sulla scia di Sony, ha reso molti giochi retro disponibili online su Switch tramite la funzione “virtual console”, anche se nelle penultime generazioni ha cercato sempre di mantenere un certo livello di retrocompatibilità (vedi il 3DS che supportava anche le cartucce del DS normale).

### Ma come mai molti titoli lasciano la loro casa d’origine?
Secondo me, negli ultimi tempi, il videogiocatore medio ha cambiato totalmente il suo modo di videogiocare, in base alle nuove esigenze dettate da possibili mode. Con l’avvento della pandemia Covid, la piattaforma di streaming Twitch è esplosa e di conseguenza nuovi utenti vi sono approdati, cambiando appunto anche i loro bisogni, in termini videoludici, ognuno con l’obiettivo di sbancare in termini di popolarità e perché no, anche in termini economici (d’altronde, se c’è
possibilità di guadagno...). Qualche settimana fa, mi è capitato di dover montare un PC da gaming all’amico di un amico, il
quale prima di allora ha sempre videogiocato su una PS4, a detta sua consumata (ha ribadito più volte di avergli fatto cambiare pasta termica). Il PC, scopro poi, gli è utile proprio come pensavo: e-sports e live streaming di gameplay. Esigenze che a mio dire, le console soddisfano in parte e non proprio bene, seppure molte infrastrutture, tra cui quella Sony e Microsoft sono ad un livello più che decente (a differenza di Nintendo Switch che, piccola parentesi, esordì con un sistema di chat vocale abbastanza scomodo per gli standard odierni, ancora oggi se ci penso rido).

FOTO

Questo cambiamento, di cui abbiamo parlato poc’anzi, l’ha notato anche chi fa parte dell’industria videoludica. Alle case produttrici, interessa anche guadagnare dai loro prodotti, per cui gli conviene rilasciare su più piattaforme i propri giochi, facendo così arrivare i propri titoli ad un più vasta fetta di pubblico (in base sempre alle necessità dei videogiocatori), tutti ci guadagnano. Ma allora, cosa spingeva prima una casa produttrice a rimanere salda ad una singola console? I contratti d’esclusiva. Quindi Sony non paga più per avere esclusive? No, non credo, anche perché
ci sono ancora molti altri titoli che sono rimasti saldi a Play Station, come ad esempio Bloodborne.

### Farne una questione personale
Personalmente riconosco i lati positivi di questa “migrazione”, allo stesso tempo però, mi fa davvero strano vedere giochi che hanno reso l’icona che è adesso Sony, abbandonare le sue console, come se venisse a mancare una parte della mia infanzia e adolescenza, o più in generale una certa sicurezza che mi veniva trasmessa acquistando una console Sony. Da giocatore PC di
vecchia data, agognavo molti dei titoli Sony, ma adesso che molti sono approdati anche su Windows, mi sento triste e pervaso da una sensazione di vuoto. Alla fine ciò che desideravo è divenuto realtà, forse è vero che è più bello rincorrerli i sogni anziché realizzarli? O è semplicemente bello sognare? Magari sono stato troppo drammatico. Dopo tutto, oggi reputo che l’acquisto di una PS4 o una PS5, o comunque di una console qualsiasi, sia ancora e sarà sempre valido, sia se si ha un occhio di riguardo per delle possibili esclusive (anche se temporali) che di solito offrono collector con più contenuti su console, sia per preferenze personali.

### Conclusione
E dunque, siamo giunti alla fine di questo mio “articolo opinionistico”. Ammetto che è stato difficile esprimermi e riuscire a contestualizzare il tutto, ma spero di avervi dato qualche spunto di riflessione. Voi cosa ne pensate a riguardo? Fatecelo sapere scrivendo una mail a weekly.vidya@gmail.com

Scritto da ***Yurumi***, edatto da ***Vemor*** e ***Alastorfi***
  